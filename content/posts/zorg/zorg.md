---
category: BlogPost
path: /zorg
subTitle: Bram, Elize & Gioia
title: Robots - De toekomst van de zorg? 
cover: zorg.jpeg
metaDescription: De koninklijke familie klaar met de coronamaatregelen?! Een nieuw, uitgelekt filmpje gaat viraal. Binnen twee uur al een miljoen keer bekeken op Dumpert en op Twitter staat het binnen de kortste keren bovenaan de Trending-lijst. 
---

Het komt steeds vaker voor: robots in de zorg. Machines worden zo ontwikkeld dat patiënten beter geholpen en verzorgd kunnen worden. Door beperkte technologie worden zulke robots hedendaags alleen gebruikt ter ondersteuning van de menselijke zorgverleners, maar kunstmatige intelligentie ontwikkelt zich steeds sneller en beter. Wellicht zullen robots uiteindelijk wel de hele zorg overnemen. Dit zal onze generatie nog niet overkomen, maar het is aannemelijk dat deze situatie zich over 100 of 200 jaar wel afspeelt. Een wereld waarin de zorg is overgenomen door robots klinkt misschien heel efficiënt en aanlokkelijk, maar moet men dat wel willen? Er kleven hier namelijk relatief veel ethische bezwaren aan.  

Allereerst ontstaat er een probleem rondom privacy. Nieuwskoppen in de krant verkondigen regelmatig gegevensmisbruik door grote online platforms zoals Facebook. Gegevens waarvan men dacht dat er vertrouwelijk mee werd omgegaan, werden achter de schermen verkocht aan andere bedrijven. Wanneer KI in de zorg wordt geïmplementeerd, is er een grote hoeveelheid aan data nodig. Met behulp van deze data kunnen machines leren en evenveel kennis vergaren als verpleegkundigen en artsen. Dit is echter niet zo gemakkelijk, een groot deel van deze data zal namelijk bestaan uit medische gegevens van patiënten. Het mag niet gebeuren dat deze gegevens misbruikt worden, ieder mens heeft recht op geheimhouding van medische gegevens. Wanneer we kunstmatige intelligentie in de zorg echter beschouwen als een realistisch toekomstbeeld, moeten we ook de kans op privacyschending aanvaarden. 

Ook hebben mensen van nature behoefte aan contact, voornamelijk wanneer het leven even tegenzit. Vooral in de zorg is het dus erg belangrijk dat er zorgverleners rondlopen die met patiënten kunnen praten en medeleven kunnen tonen. Daarnaast zorgt de aanraking van menselijke verpleegkundigen ervoor dat patiënten zich veilig en op hun gemak voelen. Wanneer deze zorgverleners compleet worden vervangen door robots, verdwijnt deze emotionele steun. Robots voelen geen empathie en kunnen alleen maar enkele basisemoties tonen. Het feit dat robots geen echte gevoelens hebben, brengt echter ook iets positiefs met zich mee. Dit zou namelijk betekenen dat het makkelijker is voor kunstmatige intelligentie om objectieve keuzes te maken. Zo kan KI heel veel data analyseren en bijvoorbeeld beslissen welke behandeling de grootste kans op succes heeft. Het blijkt echter dat er vooroordelen, zogenaamde biases, in de data zitten. Sommige ziektes komen bijvoorbeeld minder vaak voor bij vrouwen dan bij mannen en dit is terug te zien in de data. Wanneer kunstmatige intelligentie vervolgens een diagnose stelt op basis van deze gegevens, kan het zomaar gebeuren dat bij een vrouw de ziekte over het hoofd wordt gezien. 

KI die de zorg overneemt lijkt op het eerste gezicht een goed idee om de zorg sneller en beter te maken. Echter blijkt dus dat hier wel een aantal ethische problemen bij komt kijken. Ten eerste is het gevaar op schending van privacy een groot risico. Voordat kunstmatige intelligentie de zorg overneemt zullen er regels en wetten voor bescherming van de privacy van patiënten moeten komen. Ten tweede hebben patiënten ook mensen nodig, die hen kunnen steunen tijdens hun behandelingen. Momenteel is KI niet in staat om steun of medeleven te tonen. Ten slotte is KI niet per se neutraler dan mensen, er zijn biases die patiënten kunnen benadelen. Denk hierbij aan verkeerde diagnoses en behandelingen. Dit kan ervoor zorgen dat een patiënt in kritieke toestand komt te verkeren vanwege de verkeerde beoordeling. Wanneer we kijken naar deze drie kritieke punten, zijn de problemen die KI in de zorg met zich meebrengt in onze ogen te groot. Technologische vooruitgang is positief, maar het moet absoluut voorkomen worden dat kunstmatige intelligentie in de toekomst volledig de menselijke taken in de zorg overneemt. 
